Quello che si sta per raccontare è un pensiero che prende forma nella nebbia, si muove strisciando fra le idee e dileggia l’incertezza in cui è nato. Questo pensiero si tramuta in parole e cercherà di presentare il sogno di una notte d’inverno, quando ormai le orme del freddo brilleranno ai primi raggi del sole.

Realtà e verità usciranno dalla loro posizione di stallo, si correranno incontro come pedine su una scacchiera e per un solo istante torneranno ad essere una cosa sola fondendosi fra loro. Saranno incostanti come l’acqua e impenetrabili come uno specchio che assorbe la luce invece di rifletterla.

La loro energia sarà imprigionata nel cuore di una ragazza, annegata cercando di respirare, nel silenzio e nell’esilio.

Era seduta da quasi due ore sul davanzale interno della finestra con la testa appoggiata contro il vetro. La tenda scostata le permetteva di intravedere una piccola parte del vialetto di fronte a casa sua, rischiarato dalla luce di un lampione. Mentre aspettava in quella posizione, aveva sentito un rumore di passi, probabilmente dell’uomo della casa in fondo al corsello, ma per il resto non c’era stato altro movimento e per tutto il tempo aveva potuto ascoltare il proprio respiro e riflettere. La solitudine era l’ossessione che ormai la tormentava, la perdita del padre prima e l’incapacità di reagire della madre l’avevano fatta sprofondare in un limbo di tenebra da cui voleva uscire, senza però avere nessun punto di riferimento. Molto spesso pensava e desiderava che avrebbe avuto bisogno di qualcuno. Ogni volta, però, riusciva a superare quei momenti, apprezzava la compagnia di se stessa e questo la rendeva più forte.

Quando l’anima è circondata dal buio è tormentata da una tempesta d sabbia, come se fosse imprigionata insieme ad essa in un cubo di diamante, senza via d’uscita e senza una scala per elevarsi al di sopra di tutto, invece di chinare la testa in un atteggiamento fra il rassegnato e il penitente, alza gli occhi al cielo e pone delle domande. Non importa che esso risponda, possiede un esercito di stelle schierato nel vuoto in cui sommergersi.

Rivolse lo sguardo verso il cielo, guardare le stelle astraeva il suo essere e tutto questo la faceva sentire lontano, ma accettata, capita e amata.

Molti ricordi le danzavano davanti agli occhi riesumati dalla sua memoria, ma anche se un po’ confusi riprendevano forma . Rivedeva il padre al pianoforte suonare un malinconico notturno di Chopin, con le dita vellutate sfiorava i tasti in modo che le note si rincorressero leggere: questa scena la faceva molto divertire da piccola, perché le piaceva stare con i suoi genitori. Ora che ci ripensava, vedeva in loro il prolungamento del grembo materno. Erano stati i momenti più belli della sua vita, era un peccato che coincidessero solo con la sua infanzia. Adesso, invece, viveva una paralisi interiore, imprigionata dalla noia, dall’angoscia, il suo animo e i suoi sentimenti si inasprivano ed inaridivano ogni giorno di più e qualsiasi energia vitale era relegata dentro di lei, schiacciata da una disperata immobilità, che le impediva di agire. Le sue urla interiori erano soffocate nel suo cuscino e annegate nelle lacrime, così che nessuna di queste riusciva a liberarsi dalle catene che la costringevano all’impotenza.

Scostò lentamente la testa dal vetro e incespicando un pochino si alzò, ruotò la testa da sinistra verso destra e poi nuovamente a sinistra; scorgeva nella penombra sagome degli oggetti che nei giorni precedenti aveva accuratamente ed ipocritamente riordinato sulla scrivania e nelle teche della libreria. Erano solo ombre in quel momento, nascoste nell’atmosfera umida della camera: improvvisamente una debole luce cominciò a rischiarare il pavimento facendolo scintillare. Timidamente i raggi del sole si appoggiarono al vetro della finestra e vi sprofondarono dentro, ninnoli e soprammobili da semplici sagome ripresero forma. Così come la fiammella di una candela dilania l’ossigeno e dà una sfumatura romantica agli oggetti, anche i messaggeri del sole annientarono il buio e coprirono d’aurora parte della camera. Era l’alba.

Aspettava e malediceva quel momento e in quell’istante d’estasi il tempo si fermò e si distorse. Perse tutte le energie e si pietrificò davanti allo specchio, come una statua di marmo che con l’oscurità si anima e con il giorno ridiventa immobile. Una serie di cose le passarono davanti agli occhi senza che le riconoscesse, eccetto una, cioè la promessa che si era fatta molti anni addietro, ancora bambina, di prendersi cura di sua madre, ma la sentì distante e ormai fuori luogo, le cose erano così cambiate; comunque le sembrò piuttosto strano che un ricordo del genere le fosse riapparso così dal nulla. Infatti, passò qualche attimo mentre affondava nel vuoto lo sguardo e la marea di luce non aveva ancora bagnato la parte superiore della stanza, che giaceva avvolta nella notte. Improvvisamente si rianimò. Si passò una mano fra i capelli, li scostò dalla fronte e li fece passare dietro ad un orecchio, poi si ravvivò le guance e gli occhi, infine si passò con un tocco appena accennato del rossetto.

Rabbrividì, la stanza come il resto della casa era abbastanza fredda, fece per avvicinarsi allo specchio, ma ebbe un presentimento e si tirò indietro bruscamente, pensava di sapere cosa avrebbe visto. Credeva che avrebbe riconosciuto la madre nell’immagine riflessa e questo la disturbava: certo voleva ancora bene a sua madre, ma anche se abitavano assieme, questa se ne era andata già da lungo tempo e ora lei lasciava la sua casa. Si mosse di nuovo verso lo specchio, si contemplò. Non provò niente. Si rilassò ed estrasse la valigia, che aveva preparato da sotto il letto, poi indossò il cappotto. Socchiuse la porta diede una rapida occhiata alla camera e si trovò sul pianerottolo. Era ormai ad un passo dalla libertà. Silenziosamente richiuse la porta, altrettanto in silenzio scese le scale e andò in cucina. Lì stappò da un blocchetto di fogli un biglietto e vi scrisse un appunto. Avrebbe voluto dire di più, ma facendolo, temeva che lo avrebbe svuotato di significato. Aprì la porta sul retro e in un attimo stava calpestando i ciottoli del vialetto. Era libera. Affrettò il passo e raggiunse la fermata dell’autobus. Già pensava quale vita avrebbe trascorso, desiderando anche cambiare nome per aprire una porta in più al suo futuro. Un nome generalmente è come una veste perfettamente adattata e cresce insieme con chi lo porta, diventando un tutt’uno: questa veste, quindi, non può venire strappata da dosso senza produrre dolore. Ma per lei ormai era solo un segno distintivo, un marchio, una maschera di cui voleva privarsi: era l’ultimo filo che la tratteneva al suo destino passato. Aspettò qualche minuto e l’autobus arrivò. Dato che non era importante dove andasse, qualsiasi direzione poteva essere quella giusta.

Il dubbio stava in se stesso non nella destinazione.

Le porte si aprirono, guardò l’autista poi l’autobus ripartì, senza di lei.