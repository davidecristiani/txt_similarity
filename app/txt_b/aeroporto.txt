Ennis era turbato da due sensazioni opposte durante quell’estenuante attesa, angoscia ed impazienza.

Tutto era pronto per il salto nel vuoto, un salto di milioni di miglia che lo avrebbe portato direttamente su Marte. Con un profondo respiro lo scienziato sollevò le mani verso la leva d’acciaio e la spinse. In un attimo la nave spaziale si mosse, ma la vibrazione della propulsione atomica non accennò a diminuire.

Ben presto Ennis si accorse che il pannello di controllo, l’unico concreto contatto che avrebbe potuto avere con la Terra, si era infranto sotto la spinta del decollo. Fu assalito dalla disperazione.

Fin dalla giovinezza aveva sognato quel volo e numerosi studi gli avevano consentito di organizzare la partenza nei minimi particolari.

La navicella era stata isolata e provvista di riserve di cibo e sistemi di condizionamento. I razzi, spinti dalla propulsione atomica, gli avrebbero permesso di superare la forza gravitazionale e raggiungere Marte in dieci anni, con un volo lento e accurato. Ora però come avrebbe fatto a seguire le fasi del volo? Era prigioniero di quell’astronave, completamente isolato dal mondo esterno.

Ciò che più lo turbava era l’incessante vibrazione cui era soggetto. Le pareti sussultavano intorno a lui e sicuramente il suo cervello non avrebbe retto a lungo una tale tortura. L’unica attività che lo teneva occupato era pensare: alla sua vita, al futuro. Ma presto tutto ciò avrebbe finito per straziarlo. E in un attimo si sarebbe ritrovato senza memoria.

Si diresse pertanto verso la dispensa, dove dovette comunque arrendersi alla consapevolezza che mangiando non avrebbe passato il tempo. Avrebbe dormito, quindi, sempre che quell’orrendo rumore glielo avesse permesso. Quando si svegliò, fu turbato dal fatto che la situazione non fosse assolutamente mutata da quando l’aveva lasciata. E proprio come prima non c’erano né giorno né notte. Un forte senso di solitudine cominciò ad opprimerlo, benché si fosse sempre considerato un tipo solitario, ora la necessità di vedere la vita era fortissima, ma nello stesso tempo sentiva il vuoto intorno a sé.

Ben presto quell’incessante alternarsi di meditazioni e dormiveglia, rotti dal ronzio continuo, gli fecero perdere il senso del tempo. Aveva finalmente capito come davvero il tempo, senza orologi o sole o luna, fosse astratto. Cercava di capire da quanto tempo stesse viaggiando, ma non se lo ricordava. Sentiva che sarebbe diventato pazzo in quella nave e che non avrebbe dovuto più pensare al tempo, se avesse voluto salvarsi. Ma la paura adesso era più forte di lui: paura di perdere la consapevolezza della propria identità, paura di essere solo.

Si sentiva molto più vicino a Marte che alla Terra, non pensava più al passato, ma al futuro, al momento in cui sarebbe atterrato. E un giorno successe, la nave spaziale si fermò. Ennis saltò fuori dal portello, come alleggerito tutto d’un tratto. Lontano si intravedevano delle foreste, che in realtà si sarebbero rivelate folle di persone. I rami degli alberi erano arti e le chiome teste e tutti insieme lo stringevano fra le loro membra fredde e viscide. Poi Ennis si svegliò e capì che aveva sognato. Brancolando, madido di sudore, raggiunse lo specchio, ma con suo grande orrore vide riflesso il volto di un uomo anziano. Capì che dovevano essere passati anni dalla sua partenza e che avrebbe dovuto lottare contro i suoi sogni fino all’arrivo. Ma era come se fosse intrappolato in un’altra dimensione e ad ogni sogno, ogni terrificante sogno, si svegliava invecchiato. E si trovava a fissare un uomo che non era più lui.

L’attesa era snervante e man mano che il suo volto mutava, terribili pensieri si insinuavano nella sua mente: la possibilità che avesse già superato Marte e stesse viaggiando verso spazi vuoti ed incogniti, che errori di calcolo avessero tarato l’astronave per velocità molto basse, che la Terra fosse stata distrutta… Ma in fondo queste preoccupazioni non avevano importanza. Quello che importava era raggiungere l’obiettivo prefissato.Da questo momento in poi avrebbe lottato per vivere. E questa sua risolutezza ebbe un esito fortunato.

Quando successe, non se ne accorse subito, ma poi sentì che il ronzio era cessato e capì che la nave spaziale era atterrata. Tremava incontrollabilmente, ma era giunto il momento e dopo anni di volo avrebbe potuto vedere Marte. Questo pensiero gli infuse speranza ed Ennis riuscì a trascinarsi fino al portello. Il suo cuore batteva per l’emozione nel momento in cui tirò la leva. Sentì la luce del sole invaderlo e l’aria fresca filtrare; fece un passo e cadde tra le braccia di Aesir senza nemmeno rendersene conto. Dopo un attimo di esitazione Aesir capì che dietro quel corpo invecchiato si nascondeva proprio Ennis.

"Le scariche atomiche non hanno funzionato e la nave spaziale non ha mai lasciato la Terra -disse- ma la violenza degli scoppi non ci ha permesso di avvicinarci fino a questo momento." Sconcertato Ennis allora domandò quanto tempo fosse rimasto nella nave spaziale e mentre i suoi occhi lentamente si spegnevano si sentì rispondere: "Solo una settimana".