Le pozzanghere sono gli occhi umidi della notte nebbiosa. Ogni casa, marciapiede, macchina è avvolta in un manto spettrale. La luna stessa è una fiamma gelida. Non si può dormire in una notte così.

Le strade risuonano dei miei passi. Non c’è anima viva. Ogni tanto arrivano rumori lontani di pub e discoteche, ma io preferisco il mormorio dei miei pensieri ....uno scalpiccio frettoloso alla mia destra e un’ombra improvvisa ....no, non è niente, mi spavento da solo. L’oscurità è scaltra, confonde nei suoi meandri gli ignari passanti e annulla le loro difese.

Paura, terrore, delirio, quante emozioni possono essere suggerite, la mente riesce a dare vita a creature mostruose quali mai potrebbero essere immaginate alla luce del giorno.

Ancora poche ore di notte, poche ore di adrenalina e pulsazioni martellanti. Per loro, addormentati, la notte dura un battito di ciglia, giusto il tempo di qualche ninna nanna e favola per bambini, poi le tenebre, e un brivido che sconquassa i corpicini indifesi, e finalmente il sonno ristoratore.

Passi dietro di me. L’oscurità sembra aver smesso di respirare. Sento qualcuno che mi osserva, i suoi occhi sono brucianti su di me e una forza sovraumana mi attanaglia al terreno, ma non posso fare a meno di voltarmi. Un ghigno gli sfigura il volto in una maschera. Il sangue mi inonda le tempie e mi offusca la vista, lo sento colare lungo le braccia .....sembra zampillare .....ma non da me,.....su di me.

Il liquido viscoso si è amalgamato con la polvere e il corpo di qualcuno giace ora abbandonato sul bordo del marciapiede, gli occhi muti si perdono negli ultimi vapori notturni, mentre i miei passi si allontanano fugaci.