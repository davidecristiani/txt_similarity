Lei e lui, e chi altro? Nessuno. Sempre insieme, sempre d’accordo e complici in tutto. Nessuno sapeva quanto loro si volessero bene veramente, e forse neanche i due inseparabili lo sapevano davvero.

Lei era alta, carina, con i capelli castani e due occhioni blu-blu; anche lui era alto, con i capelli biondicci e la carnagione candida.

Si erano conosciuti in prima media ed erano diventati quasi subito grandi amici: proprio di quelle belle amicizie, nelle quali si sente il bisogno l’uno dell’altra e la lontananza fa star male. Alcuni pensavano che dall’amicizia sarebbe nato qualcosa di più, ma si sbagliavano. Sono sempre rimasti solo amici, grandi amici.

Gli anni delle medie furono davvero belli: si divertivano molto sia a scuola che in giro per la città, si vedevano tutti i giorni, ovviamente e la sera si davano per telefono la buona notte più dolce del mondo.

In prima media proprio per questa sua grande amicizia con lui e in generale con tutti i ragazzi, per la sua simpatia e per la sua bellezza, non era molto ben voluta dalle altre compagne di classe che ritenevano fosse snob e vanitosa. Ce n’era una soprattutto, con la quale lei non andava per niente d’accordo. Questa ragazzina conosceva da molti più anni dell’altra lui, ed era molto gelosa. Iniziò per questo motivo una dura competizione che venne portata avanti per almeno altri due anni. Si detestavano a vicenda, non si salutavano nemmeno e quando una delle due parlava con lui, l’altra era gelosissima.

Si potrebbe pensare che tutta questa competizione e tutta questa gelosia fossero assolutamente stupide e infondate, ma per loro non lo erano. Non pretendeva certo che lui, pur essendo il suo migliore amico, non parlasse con altre ragazze, ma quell’altra, quella con cui era in competizione, davvero non lo poteva soffrire e non si capacitava del fatto che lui potesse essere tanto amico di entrambe, di due persone così diverse.

La terza media fu in assoluto l’anno più bello. Lui aveva il motorino e quasi ogni pomeriggio l’andave a trovare, mentre i genitori di lei non c’erano. Infatti quanto bene gli voleva lei, tanto i suoi genitori non lo potevano vedere: lo consideravano una cattiva compagnia per la loro bambina e non approvavano affatto che lui trascorresse i pomeriggi a casa loro. Finita la scuola media, andarono in licei diversi ma non persero i contatti. Lui continuava ad andare a trovarla almeno due pomeriggi a settimana e si divertivano tanto. Prevalentemente chiacchieravano, raccontandosi tutto quello che era successo a scuola o con gli amici, i loro problemi e i loro dubbi, erano davvero ore stupende.

Lui le fece fumare la prima sigaretta e lei gli insegnò a ballare; lui le fece guidare il motorino e lei lo sommergeva con i suoi problemi di cuore.

Non avrebbero mai immaginato che un giorno tutto sarebbe finito.

L’ultimo mercoledi di febbraio lui l’andò a trovare come al solito, passarono qualche ora ascoltando musica e quando se ne andò, lui le disse che le avrebbe telefonato domenica. Si lasciarono con un sorriso. Quella domenica, ventotto febbraio, lui andò a fare un giro in motorino e tornò con qualche linea di febbre: normale influenza dissero i genitori.

Magari fosse stato così. Quella notte stette malissimo e fu portato in ospedale, vide l’alba di quel primo marzo ma non il suo sole alto nel cielo. Inutile dire la disperazione della famiglia e di tutti. Quella domenica lui non le telefonò e lei non sospettò nulla. Lo seppe solo il lunedi, tornata da scuola, quando le telefonò in’amica.

Io non andai al funerale di quel quindicenne, ma tutti dissero che fu stupendo.

In quell’occasione due ragazze in competizione, che si erano promesse eterno odio, si riappacificarono e, quando capita, vanno al cimitero a trovarlo insieme, e lo terranno per sempre nei loro cuori.