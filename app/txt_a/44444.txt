Ho sempre detestato la mia vita. Tutto quello che faccio mi è imposto, non lo decido io. Fin da piccola mi hanno fatto correre come una gazzella, sempre e dovunque, ma io non sono un animale. Discendo da una grande famiglia di atleti: mia madre e la madre di mia madre hanno vinto molte gare e sono diventate famose e anch’io voglio divenirlo.

Tutti gli uomini della mia vita mi hanno chiamato "campionessa", "punta di diamante della squadra", ma mi hanno sempre allenata molto duramente, senza troppo rispetto per il mio umore o il mio stato di salute. Certo, i miei assistenti mi nutrono nel migliore dei modi, prima delle gare evitano che io mi stanchi, se mi faccio male durante la corsa mi curano e mi rifocillano, ma ciò non toglie il fatto che tra noi non c’è conversazione, siamo molto distanti.

Quando non sarò più abbastanza giovane, veloce e competitiva per correre, non so dove andrò a finire. Mia madre mi ha parlato di un posto in cui ci ritroveremo e staremo sempre insieme e ci verranno a trovare tante persone, un luogo chiamato "museo", credo. Non vedo l’ora che arrivi il momento di andarci: è veramente estenuante la vita di una FERRARI!